videbatur: neque Mancinello credendum affirmanti omnia iam sese recte
habere, neque Ribbeckio nimis multa spernenti et mutanti. Ceterum com—
mentarium perpetuum, qui omnes adiret difficultates, scribere in animo
non erat, sed si quae in contextu, sicuti a codicibus nobis traditus est,
minus recta videbantur, quibus tractandis vires meae non impares essent,
de iis disputavi, nec non opusculo meo inserui ea, quae ab aliis melius
peiusve demonstrata erant, illa laudans novisque argumentis quam maxime
fulciens, haec reprehendens pravitatemque quam maxime detegens.

Utinam hae studiorum primitiae a te, Lector! benevole accipiantur!

Dulci adhuc mihi fungendum est officio. Quanquam aliquot anni iam
praeteriere, ex quo vobis uti praeceptoribus mihi contigit, viri clarissimi
et doctissimi Hecker, Moltzer et Van der Wijck! memori tamen mente
illa tempora recolo, nec unquam obliviscar quantum et mag-nae vestrae
eruditioni et singulari vestrae benevolentiae debeam. Vestrorum in me
meritorum memoria nunquam premetur oblivione!

Neque te non reminisci, vir clarissime et eruditissime Francken! aut
fas est aut gratus me sinit animus. Tu his in litteris praecipuus mihi
studiorum dux fuisti et auctor, tu in luce incerta mihi erranti facem
praetulisti, tu benevolentia prosequi nunquam destitisti. Pro hisce onmibus
gratias tibi agentem me non veteri instituto paruisse sed animo tibi de-
vincto indulsisse persuasum habeto. ¹

Et tu mihi compellandus es, vir clarissime et doctissime Baehrens,
Promotor aestumatissime! Doleo quidem quod tuis lectionibus interesse
mihi non licuit; verumtamen multum omnino me debere tuae comitati et
humanitati, imprimis utilissima fuisse consilia tua et monita, quae in
hace dissertatione conscribenda mihi subministrasti, ut lubens agnosco ita
gratus profiteor.

Vos omnes, viri clarissimi! publice accipiatis velim reverentiae meae et

obsequii significationem.

